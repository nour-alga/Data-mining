{
    "thread": {
        "uuid": "4ddeaf140c33a7c16a86b30cfdbd90d96c52c151",
        "url": "https://hospital.vallhebron.com/actualitat/noticies/andbank-dona-10000-euros-la-recerca-en-cardiopaties-congenites-de-vall-dhebron",
        "site_full": "hospital.vallhebron.com",
        "site": "vallhebron.com",
        "site_section": "https://hospital.vallhebron.com/actualitat/noticies",
        "site_categories": [
            "pets",
            "veterinary_medicine"
        ],
        "section_title": "Notícies | Hospital Universitari Vall",
        "site_title": null,
        "title": "Andbank dona 10.000 euros per a la recerca en cardiopaties",
        "title_full": "Andbank dona 10.000 euros per a la recerca en cardiopaties",
        "published": "2025-04-24T01:46:53.153+03:00",
        "replies_count": 0,
        "participants_count": 0,
        "site_type": "news",
        "country": "ES",
        "main_image": "https://hospital.vallhebron.com/sites/hospital/files/2025-04/cardiopaties-congenites-andbank-donacio.jpg",
        "performance_score": 0,
        "domain_rank": 66898,
        "domain_rank_updated": "2025-04-22T00:00:00.000+03:00",
        "licensing_agency": [],
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "4ddeaf140c33a7c16a86b30cfdbd90d96c52c151",
    "url": "https://hospital.vallhebron.com/actualitat/noticies/andbank-dona-10000-euros-la-recerca-en-cardiopaties-congenites-de-vall-dhebron",
    "ord_in_thread": 0,
    "author": null,
    "published": "2025-04-24T01:46:53.153+03:00",
    "title": "Andbank dona 10.000 euros per a la recerca en cardiopaties",
    "text": "Andbank dona 10.000 euros per a la recerca en cardiopaties congènites de Vall d'Hebron\nEls fons es destinaran a l’estudi de la seguretat en la pràctica esportiva dels infants amb cardiopaties congènites per oferir recomanacions personalitzades i fomentar l’exercici físic.\nAndbank ha impulsat una iniciativa solidària que ha recaptat 10.033,10 € per a la recerca en cardiopaties congènites del Vall d'Hebron Institut de Recerca (VHIR). A través d'un torneig benèfic de pàdel, s'ha aconseguit sumar aquesta quantitat que es destinarà a avançar en l'estudi de l'activitat física en pacients amb aquestes patologies.\nAquest torneig, celebrat al Club Junior FC de Sant Cugat del Vallès entre el 30 de setembre i el 5 d'octubre de 2024, va comptar amb la participació de 420 jugadors i jugadores. A banda de les competicions esportives, l'esdeveniment va incloure activitats com degustacions gastronòmiques i una rifa benèfica, que van contribuir a assolir la xifra total.\nUn projecte que aposta per l'esport en infants amb cardiopaties\nDurant anys, als infants amb cardiopaties congènites se'ls ha desaconsellat fer esport per evitar riscos. No obstant això, la manca d'activitat física empitjora la seva salut a llarg termini, per exemple, augmentant el risc de sobrepès o hipertensió.\nAmb els fons recaptats, el Servei de Cardiologia Pediàtrica de Vall d’Hebron impulsarà un projecte de rehabilitació per a aquests infants, que sovint tenen poca capacitat de fer esport per la falta d’entrenament. Els pacients seran sotmesos a proves d'esforç monitoritzades, per tal de mesurar l’activitat cardíaca i controlar l’aparició de problemes cardíacs. D’aquesta manera, es poden establir límits segurs d'activitat i adaptar l'exercici a la capacitat de cada infant en cada moment, amb l’objectiu d’anar incrementat progressivament la intensitat.\nA més, els infants amb cardiopaties greus també podran participar en un programa innovador basat en jocs digitals amb ulleres de realitat virtual, que ajuden a motivar als infants i permeten personalitzar la intensitat de l’activitat física en un entorn controlat.\nEl projecte preveu incloure inicialment 60 nens i nenes, amb la possibilitat d'ampliar-ne la mostra en el futur. \"Gràcies a aquest donatiu, posarem en marxa aquest projecte de recerca perquè els infants amb problemes de cor greus puguin realitzar un esport de forma segura, la qual cosa millorarà la seva salut i qualitat de vida\", assegura la Dra. Queralt Ferrer, adjunta del Servei de Cardiologia Pediàtrica de l’Hospital Universitari Vall d’Hebron i investigadora del VHIR.\nPàdel per impulsar la recerca\nLa iniciativa d'organitzar aquest torneig solidari va sorgir de Marta Filella, treballadora d’Andbank, i en Jordi, el seu marit, instructor a un club de pàdel a Barcelona. \"La nostra filla és pacient de Vall d'Hebron des de fa molts anys, i per això vam voler aportar el nostre granet de sorra a la recerca de Vall d’Hebron\", explica Marta Filella, qui assegura la gran satisfacció que senten en veure els resultats de la iniciativa: \"Estem molt satisfets amb la resposta que hem tingut i la possibilitat que tenim d’ajudar a molts pacients i famílies que ho necessiten\".\nAndbank impulsa nombroses iniciatives benèfiques i col·labora amb diferents hospitals d'arreu d'Espanya.",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "positive",
    "categories": [
        "Health",
        "Economy, Business and Finance",
        "Human Interest"
    ],
    "topics": [
        "Health->health care approach",
        "Health->heart disease",
        "Health->health organisation",
        "Economy, Business and Finance->healthcare industry",
        "Economy, Business and Finance->business governance",
        "Human Interest->human mishap"
    ],
    "ai_allow": true,
    "has_canonical": false,
    "breaking": false,
    "webz_reporter": false,
    "external_links": [],
    "entities": {
        "persons": [],
        "locations": [],
        "organizations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "trust": {
        "categories": [],
        "bias": null,
        "source": {
            "type": null,
            "city": null,
            "state": null,
            "country": null,
            "domain_type": null,
            "agency": null,
            "organization_name": null
        }
    },
    "rating": null,
    "crawled": "2025-04-24T01:46:53.153+03:00",
    "updated": "2025-04-24T01:46:53.153+03:00"
}